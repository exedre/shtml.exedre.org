Da: mauro <imagemaker@macosx.com>
Data: Mar 25 feb 2003  14:53:30 Europe/Rome
A: <esomma@ieee.org>
Oggetto: Considerazioni personali

Esimio Sig. Somma,
Le scrivo in merito all'editoriale apparso su Linux magazine del marzo 2003.
Innanzi tutto il sottotitolo : "ovvero: del perchè non possiamo proprio
dirci no-global"...
Mi chiedo cosa stia a significare quel "non possiamo"... chi non puo?
Noi estimatori di Linux e dell'Opensource o Voi di Linux magazine... o chi
altro?
Da parte mia, soprassedendo su tutte le abbastanza banali considerazioni che
lei ha fatto sull'americanità del fenomeno Linux, credo che tutto ciò che
può dare in qualche modo nuove possibilità a popoli che ancora soffrono il
sottosviluppo e lo sfruttamento da parte di quel settore della terra che noi
chiamiamo "nord del mondo" (America in testa), si possa tranquillamente
definire no-global ed in qualche modo disubbidiente; in fatto poi di diritto
internazionale sulle licenze software ecc., lei definisce l'America come
paradiso del garantismo e della protezione delle libertà, ma non è lo stesso
paese che si appresta a censire i cittadini di fede Islamica, che applica la
pena di morte e che andrà a fare strage di un popolo la cui unica colpa è
quella di avere un dittatore come leader ed un sottosuolo ricco di petrolio?
Attenzione quindi a non mischiare il sacro col profano.
Se è chiaro che il movimento no-global appoggia il software open source, è
altrettanto chiaro che sarebbe estremamente contrario all'applicazione
(ovviamente ipotetica) di linux per scopi bellici. Ed è pure assurdo
accettare a priori le biotecnologie... dipende da come e per cosa sono
applicate, se per scopi atti a preservare e migliorare la salute dell'uomo,
delle piante e degli animali va benissimo, ma quando è usata per modificare
processi vitali mediante, ad esempio, l'inserimento di cellule o tessuti
animali su organismi vegetali (vedi OGM) con il rischio di generare dei
mostri assolutamente innaturali a scopo alimentare, per conseguire profitti
apponendo la scusa di vincere la fame nel mondo, allora io dico NO!
Se poi alcuni Linux user, casualmente no-global, vogliono andare a
protestare contro Bill Gates (che, mi lasci dire, non fa le sue tournee a
caso come lei dice), ben vengano... ed io non ci trovo niente di ridicolo,
se poi qualche pinguino un po snob si sentirà offeso, sono problemi suoi.
Dire che Linux è globale, è come dire che è no-global, questione di punti di
vista. Noi comunque (io e quelli del LUG.AR) lo usiamo e lo proponiamo con
qualche successo, dato che la nostra amministrazione comunale ha deciso,
trovando d'accordo maggioranza ed opposizione, di utilizzarlo nei propri
uffici, sostituendolo gradualmente al software proprietario.
Non mi prenda per uno sfegatato disobbediente col paraocchi, perchè non lo
sono, ho i piedi ben saldi per terra e rispetto al software sono molto
aperto, nel senso che per il mio lavoro uso Macintosh nonchè Windows
(talvolta)... Ma Linux mi piace, lo considero una futura ma reale
alternativa, non a caso paesi in difficoltà come l'india, l'Indonesia o il
Brasile hanno potuto raggiungere un buon livello d'informatizzazione e
d'insegnamento nelle scuole grazie a Linux e all'Open Source, che non
significa America, ma sforzo internazionale e solidale per la libera
acquisizione del sapere.
Infine, in merito alla battuta "right software", sappia che il software non
è ne di destra ne di sinistra, è solo software... cioè nulla senza
l'intervento umano, ed è proprio questo il desiderio che io ed i no-global
abbiamo in comune... che l'uomo, "qualsiasi uomo" possa conoscere,
usufruire, decidere, scegliere ed utilizzare ciò che potrebbe essere
altrimenti solo un privilegio di pochi.
Questo significa per me "Open Source"... "and that's all folks!"

Cordiali Saluti e complimenti per Linux Magazine

Mauro Lanzi - Vice Presidente Linux User Group Arezzo

